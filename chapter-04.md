
# Methode van onderzoek

Voor de kwantitatieve analyse is een onderzoeksmethode gehanteerd die hier verder globaal wordt beschreven.  
De gedetailleerde onderzoeksmethode naar de Nederlandse participatie in Europese- en internationale standaardisatie, is beschreven in een separaat document.  
Deze bevat:

- Een verdere uitwerking van de herkomst van de gegevens van participaties.  

- Een verdere uitwerking van de resultaten per SDO.

- De uitgesplitste cijfers over de participatie.

## Kwantitatieve analyse participatie 

Voor de kwantitatieve analyse van de participatie van Nederlandse organisaties in internationale normalisatieprocessen zijn gegevens verzameld over 2019 tot en met 2024, van de websites en portalen van de SDO’s en is een dataset beschikbaar gesteld door het Forum Standaardisatie.

Er zijn **drie representatievormen voor Nederlandse vertegenwoordiging**:

1.  **Landelijke afvaardiging**: Afgevaardigden van Nederlandse belanghebbenden worden samen via NEN vertegenwoordigd.

2.  **Individuele vertegenwoordiging**: Nederlandse personen sluiten zich op persoonlijke titel aan bij SDO’s, mogelijk wel namens een organisatie.

3.  **Organisatievertegenwoordiging**: Een Nederlandse belanghebbende is lid en vaardigt personen af.

De beschikbaarheid van gegevens varieerde per SDO. Voor een overzicht hiervan, zie bijlage A. SDO’s in scope van het onderzoek tabel 13.  
Om de participatie van alle SDO’s te kunnen vergelijken is een uniform datamodel opgesteld.

Het Nederlands belang is gekoppeld aan de betreffende organisatie namens welke een persoon participeert. Hiervoor is een ledenlijst van NEN gebruikt, uitgebreid met namen van Nederlandse bedrijven die in de dataset voorkomen. Er zijn twee modellen mogelijk om het Nederlands belang te bepalen:

1.  De organisatie is met vermelding van land geregistreerd bij de SDO.  
    In dat geval wordt de landvermelding overgenomen, maar wordt de organisatie zelf opgenomen in de organisatielijsten, zodat participatie aan andere SDO’s hiermee verrijkt kan worden.

2.  De organisatie moet op naam gematcht en gekoppeld worden aan een organisatie uit de organisatielijsten. Wanneer er een match is, kan geconcludeerd worden dat er sprake is van vertegenwoordiging van een Nederlands belang.

De tweede route introduceert een complexiteit wanneer sprake is van multinationals, die relatief vaak als Nederlands belang worden aangemerkt omdat zij lid zijn van NEN en dus ook via hun Nederlandse belang participeren. Bij de bespreking van de resultaten wordt hier dieper op ingegaan.

## Interviews

Voor dit deel van het onderzoek zijn connecties gelegd met 34 organisaties via NEN, leden van Forum Standaardisatie en het eigen netwerk van ICTU. Met de geïnterviewden is afgesproken dat ze anoniem blijven. Van de geïnterviewden zijn er vier Engelstalig waaronder twee van de EC. De overige personen zijn Nederlandstalig. Ze ontvingen vooraf de te bespreken onderwerpen.  
De interviews, duurden gemiddeld 60 minuten en hebben tussen mei en december 2024 plaatsgevonden. Ze zijn online afgenomen en automatisch getranscribeerd. Vervolgens zijn de gesprekssamenvattingen geautomatiseerd gegenereerd en hebben de onderzoekers handmatig per samenvatting tekstdelen gecategoriseerd op basis van de onderwerpen die gerelateerd zijn aan onderzoeksvragen 2 en 3.

Tabel 1 toont het overzicht van het aantal geïnterviewde personen per SDO en per organisatiecategorie. De SDO waaraan de geïnterviewde het meest bijdraagt, is opgenomen.

| SDO         | Micro | MKB   | Groot  | Overig\*\* | Overheid | Europese Commissie | Eindtotaal |
|-------------|-------|-------|--------|------------|----------|--------------------|------------|
| CEN         |       |       | 1      |            | 1        |                    | 2          |
| CEN/CENELEC |       |       | 3      |            |          | 1                  | 4          |
| ISO         |       |       | 5      | 1          | 1        |                    | 7          |
| Oasis       | 2     |       |        |            |          |                    | 2          |
| W3C         |       |       |        | 1          | 1        |                    | 2          |
| ETSI        |       |       |        |            | 2        | 1                  | 3          |
| Geen\*      |       |       | 2      | 1          |          | 2                  | 5          |
| IETF        |       |       |        | 1          | 1        |                    | 2          |
| ISO/IEC     |       | 1     |        |            | 1        |                    | 1          |
| 3GPP        |       |       | 1      |            |          |                    | 1          |
| IEEE-SA     |       |       | 2      |            |          |                    | 2          |
| IEC         |       | 1     |        |            |          |                    | 1          |
| GS1         |       |       | 1      |            |          |                    | 1          |
| Totaal      | **2** | **2** | **15** | **3**      | **7**    | **4**              | **34**     |

\*Geen: geen actieve / passieve rol in een SDO. Geïnterviewden hebben een coördinerende rol of beleidsmatige rol.

\*\*Overig: stichting, coöperatie met publieke taken, brancheorganisatie

